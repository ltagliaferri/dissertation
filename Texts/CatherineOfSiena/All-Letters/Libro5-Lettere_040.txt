Al nome di Gesù Cristo crocifisso e di Maria dolce. Padre santissimo, lo Spirito Santo obumbri l'anima e il cuore e l'affetto vostro del fuoco della divina carità, e infonda uno lume sopranaturale nell'intelletto vostro per siffatto modo, che nel lume vostro noi pecorelle vediamo lume; e che neuno inganno che il dimonio vi volesse fare con le malizie sue, possa essere occulto alla Santità vostra. Desidero, Padre santissimo, di vedere compire in voi tutte l'altre cose che la dolce volontà di Dio vi richiede, delle quali so che avete grandissimo desiderio. Spero che questo dolce fuoco dello Spirito Santo adopererà nel cuore e nell'anima vostra, siccome fece in quelli discepoli santi, che gli diè fortezza e potenzia contra li demoni visibili e contra li invisibili. Nella virtù sua atterravano li tiranni del mondo; e nel sostenere, dilatavano la fede. Diè loro uno lume con una sapienzia in cognoscere la verità, e la dottrina che essa Verità aveva lassata: onde l'affetto, che va dietro all'intelletto, gli vestì del fuoco della sua carità, intanto che perderono ogni timore servile e piacere umano; e solo attendevano all'onore di Dio, e a trare l'anime dalle mani delle dimonia: e di quella verità, che si trovavano illuminati, volevano porgere ad ogni creatura. Ma dopo la molta vigilia, umile e continua orazione, e molta fadiga mentale ch'essi ebbero questi dieci dì, furono ripieni di questa fortezza dello Spirito Santo: sicchè innanzi andò la fatiga e lo esercizio santo. O santissimo Padre, pare che ci insegnino, ed oggi confortino la S. V.; e pare che ci diano la dottrina in che modo potiamo ricevere lo Spirito Santo. Per che modo? che noi stiamo nella casa del cognoscimento di noi; nel quale cognoscimento l'anima sta sempre umile, che nella allegrezza non disordina, nè nella tristizia viene ad impazienzia: ma tutto è maturo e paziente in questo cognoscimento, perchè ha conceputo odio alla propria sensualità. In questa casa sta in vigilia e continua orazione: perchè lo intelletto nostro debbe vegliare in cognoscere la verità della dolce volontà di Dio, e non dormire nel sonno dell'amore proprio. Allora riceve la continua orazione, cioè il santo e vero desiderio; col quale desiderio esercitano la virtù, che è uno continuo orare. Onde non cessa d'orare, chi non cessa di bene adoperare. Per questo modo riceviamo questa dolce fortezza. Adunque seguitiamo questo dolce modo con vera e santa sollicitudine, giusta il nostro potere. Dico che essi confortano voi sommo e vero pontefice, mostrandovi la verità divina, e adiutorio suo, che non con forza umana conquistarono tutto il mondo, e tolsero la tenebra dell'infidelità, ma nella fortezza, sapienzia e carità di Dio; la quale non è infermata per voi nè per veruna creatura che si confidi in lui. Adunque, bene è vero che di questa fortezza vi confortano in questa necessità della Sposa vostra. E non tanto per fede ci sete confortato, ma per opera. Perchè, già quattro semmane, singolarmente aviamo veduto che la virtù di Dio ha operato mirabili cose fatte per mezzo di vile creatura, acciocchè vediamo manifestamente che egli è colui che adopera, e non la potenzia umana. Adunque a lui ne rendiamo la gloria, e siamoli grati e cognoscenti. Godo, Padre santissimo, d'allegrezza cordiale, che gli occhi miei hanno veduto compire la volontà di Dio in voi, cioè in quello atto umile, non usato, già grandissimi tempi, della santa processione. Oh quanto è stato piacevole a Dio, e spiacevole alle dimonia! in tanto che si sforzarono di darvi scandalo dentro e di fuora: ma la natura angelica raffrenava la furia delle dimonia. Ora dissi ch'io desideravo di vedere compita in voi questa volontà dolce di Dio in ogni altra cosa: e però vi rammento che la verità vuole che diate pensiero e sollicitudine in drizzare e ordinare la Chiesa di Dio l'uno dì dopo l'altro, secondo che v'è possibile, nel tempo che voi avete. E egli sarà colui che adopererà per voi, darávi fortezza a poterlo fare, e lume a cognoscere quello che è necessario, con sapienzia e prudenzia a dirizzare la navicella sua, e la volontà a volerlo fare: la quale già v'ha data, ma crescerálla per la sua infinita misericordia. In questa virtù sconfiggerete li tiranni, leverete la tenebra dell'eresia: perchè esso medesimo dichiara e dichiarerà questa verità. Godo che questa dolcissima madre Maria, e Pietro dolce, principe degli Apostoli, v'ha rimesso nel luogo vostro. Ora vuole la Verità eterna che nel giardino vostro facciate uno giardino di servi di Dio; e quelli notricate della sustanzia temporale, e essi voi delle spirituali: che non abbino a fare altro che gridare nel cospetto di Dio per lo buono stato della santa Chiesa, e per la S. V. Questi saranno quelli soldati che vi daranno perfetta vittoria; e non tanto sopra li malvagi Cristiani, li quali sono membri tagliati dalla santa obedienzia, ma sopra gl'Infedeli, de' quali ho grandissimo desiderio di vedere il confalone della croce santa sopra di loro. E già pare che ci vengano ad invitare. Quello sarà allora doppio diletto. Or cresciamo, e notrichiamci nelle vere e reali virtù; enamo nella casa del cognoscimento di noi, acciocchè nello modo detto riceviamo la plenitudine dello Spirito Santo. Confortatevi, Padre mio santissimo e dolcissimo; chè Dio vi darà rifrigerio. Dopo la grande fadiga segue la grande consolazione, perchè egli è accettatore de' santi e veri desideri. E ora si cominci l'affetto e li atti umili (imparando dall'umile Agnello del quale sete vicario), con vera costanzia infino alla morte, e con ferma speranza nella provvidenzia sua, dilettandovi sempre nel nostro Creatore e negli umili servi suoi; siccome so che la S. V. si diletta: ma io vi ricordo, perchè la lingua non può fare che non satisfaccia all'abbondanzia del cuore; ma principalmente perchè mi sento stimolare la coscienzia dalla dolce bontà di Dio. Abbiate pazienzia in me, che tanto vi gravo, o per uno modo o per un altro; e perdonate alla mia presunzione. So' certa che Dio vi fa vedere più l'affetto che le parole. Umilmente v'addomando la vostra benedizione. La dolce ed eterna bontà di Dio, Trinità eterna, vi doni la Grazia sua, con plenitudine del fuoco della sua carità; intanto che nelle vostre mani si riformi la santa Chiesa, e che facciate sacrificio di voi a Dio. Altro non vi dico. Permanete nella santa e dolce dilezione di Dio. Godete ed esultate negli dolci misteri di Dio. E se in veruna cosa ho offeso Dio o la S. V., me ne rendo in colpa, e pregovi che mi perdoniate; apparecchiata ad ogni penitenzia. Gesù dolce, Gesù amore.