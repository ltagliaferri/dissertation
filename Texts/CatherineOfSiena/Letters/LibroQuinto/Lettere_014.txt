Al nome di Gesù Cristo crocifisso e di Maria dolce. Carissimo figlìuolo in Cristo dolce Gesù. Io Catarina, serva e schiava de' servi di Gesù Cristo, scrivo a voi nel prezioso sangue suo; con desiderio di vedervi sollicito ad esercitarvi in servizio della dolce sposa di Cristo, la quale si vede ora in tanta necessità. Ora è il tempo nostro, chè si vedrà chi sarà amatore della verità, o no. Non è da dormire, ma è da destarsi dal sonno, e ponersi per obietto il sangue di Gesù Cristo crociffisso, acciocchè siamo più inanimati alla battaglia. Il nostro dolce Santo Padre papa Urbano VI, vero sommo pontefice, pare che voglia pigliare quello remedio che gli è necessario alla reformazione della santa Chiesa, cioè, di volere i servi di Dio allato a sè, e col consiglio loro guidare sè e la santa Chiesa. Per questa cagione vi manda questa Bolla, nella quale si contiene che voi abbiate a richiedere tutti quelli che vi saranno scritti. Fatelo sollicitamente, e tosto, e non ci mettete spazio di tempo; chè la Chiesa di Dio non ha bisogno d'indugio. Lassate stare ogni altra cosa, sia ciò che si vuole; e sollecitate gli altri che vi saranno scritti, che tosto siano qui. Non tardate, non tardate, per l'amore di Dio. Entrate in questo giardino a lavorare di qua; e frate R. è ito a lavorare di là, perocchè il Santo Padre l'ha mandato al, re di Francia. Pregate Dio per lui, che 'l faccia vero seminatore della verità; e s'egli è bisogno, che ne ponga la vita. Il Santo Padre si conforta, bene e realmente, come uomo virile giusto e zelante dell'onore di Dio, ch'egli è. Altro non vi dico. permanete nella santa e dolce dilezione di Dio, e bagnatevi nel, sangue di Cristo crocifisso. Gesù dolce, Gesù amore.