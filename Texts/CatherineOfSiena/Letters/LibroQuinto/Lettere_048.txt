Al nome di Gesù Cristo crocifisso e di Maria dolce. Carissimo figliuolo in Cristo dolce Gesù. Io Catarina, serva e schiava de' servi di Gesù Cristo, scrivo a voi nel prezioso sangue suo; con desiderio di vedervi bagnato e annegato nel sangue di Cristo crocifisso, acciò che ine si consumi ogni difetto e propria volontà, la quale volontà è cagione e istrumento della morte dell'anima. Così, quando la volontà nostra è tutta consumata nel sangue, dà vita all'anima, perchè è vestita della somma ed eterna volontà di Dio. Oh volontà dolcissima, la quale dài vita, e tolli la morte; doni la luce, e consumi le tenebre! Tu tolli ogni pena affliggitiva dell'anima, e la ingrassi nell'odore delle virtù; vestila del vestimento nuziale del fuoco della divina carità, e faila mangiare a la mensa della croce il cibo dell'onore e della salute dell'anime, e doni l'unguento soavissimo di pace e di quiete d'anima e di corpo. Che, stando nel mare tempestoso, navica in pace. Tutto questo tesoro è dono da Dio nell'anima, quando è vestita della sua eterna volontà, e privata della sua propria; però che la propria volontà, sempre dà e genera tempesta e amaritudine. Bene sèguita dunque, che chi ha annegata la sua volontà nel sangue, sta in perfetta pace. Altra via nè altro modo non ci dà gustare l'arra di vita eterna in questa vita, e di là avere il pagamento. E però vi dissi ch'io desideravo di vedervi bagnato e annegato nel sangue di Cristo crocifisso. Altro non dico. Permanete nella santa e dolce dilezione di Dio. Gesù dolce, Gesù amore.